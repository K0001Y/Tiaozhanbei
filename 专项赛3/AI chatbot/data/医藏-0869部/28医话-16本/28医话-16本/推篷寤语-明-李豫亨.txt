《推篷寤语》

　　云间 李豫亨元荐著

　　《推篷寤语》序

　　医不三世，不服其药。又曰：九折肱方能为活人之术。医学自前清季年，由不工商者厕身其间，荒落益不堪言。华洋交通，东西医输入，文秀之士始留心科学，本格致而旁及医术。搜古籍，研新术，虽他族有一日千里之势，我岐黄家学亦群竞发明，以与相抗衡。往往内症经他族告绝不理者，经我医对症进方，立起沉疴。同社裘君吉生有搜刊医书之举，不佞于无锡孙君文修处见《推蓬寤语》一书，系前明松江李豫亨，字元荐所著，此书原版已毁。先生自幼性耽博览，始从师好诗，辄学诗，见祈祷有验，辄学祈祷。嘉靖丙申从其父海楼宪副，收大沩寇，多集兵书，辄喜谈兵，兼习韬钤星遁射弩诸法。自楚归吴，即捐夙好，专习举业，游胶庠间有声。时文衡山诸公以书画鸣，辄学书，旁及古迹名绘，善鉴赏。继而有以养生说进者，辄喜谈养生，搜辑玄家梵荚数百种，更及于医卜星相，莫不窥其奥妙。顾数奇迄不如志，隆庆庚午始捐举业，以鸿胪谒选，自苏赴京，舟行多暇，摅夙昔所知能表见者，汇为《推篷寤语》计九卷，内分测微、原教、本术、还真、订疑、毗政诸篇。该洽古今，贯穿百家，蘧蘧焉足起人意。末附以往来论学函牍一卷，共十卷，隆庆辛未秋梓行。不佞因原教、本术二篇有关医术摘抄以贡同仁，可见先生当日谈医之一斑。何今之以医名世者墨守一家言，《灵素》诸书既少涉猎，欲其旁通格致，学究天人，不益戛戛乎其难之哉。讵知百凡学术，不进即退，势无中立。将来地轴迁移，空气变换，寒温带冷热长缩，有违旧序，万汇在交气之中呼吸酝酿，病日出而日多，则术亦宜日进而日精。现在西医霉菌血清电气疗治诸法，较之古人已上一层，再经数十年精益求精后之视今，亦犹今之视昔，此亦进化之公理也。先生不以医名世，而能博学周知若此，吾侪在医界适当学术竞争潮流，而不融洽中外之书，以拯斯人疾苦，读先生遗篇当亦废然自返矣。是为序。

　　中华民国七年十月下浣新安古黟王寿芝兰远序于江村游六轩

　　《推篷寤语》自叙

　　舟之亡所见者，篷蔽之；人之懵所知者，寐障之。舟匪篷，则丹崖碧流在望矣；人匪寐，则开户发牖昭如矣。非心目不及也，物翳之也。物翳去，则心光目色朗然畅矣。余夙慕古人奇节轶行，操铅椠以干有司之知恒欲，稍稍施用于世，顾性拙命奇，迄不如志，驰逐而不知止久矣。夫余之寐也，岁庚午始捐举子业，谒天曹选，将从游缙绅先生，以求通余寐焉。挂帆北征时，适春暮，每推篷坐舟次，纵观淮徐齐鲁之风物，仰瞻泰山之磅礴，北顾黄河之奔流，盖天下之大观几得其半矣。乃喟然叹曰：伟哉山川，天其假此以通余之赜赜耶。夫六艺之囿至广，道德之渊至深，其高达于无上，其卑入于无下，藏若江海，达若康庄，学者旷然而通，爽然而明，则内外之分弗淆，荣辱之情靡忒，即锺彝竹帛犹且与吾性不相涉入也，况乎挈量进退于咫尺间哉。余自少迄兹，钻研故纸，泛滥诸家，穷昼夜之力不废，且濡染先公遗训，咨诹先达名言，孜孜惟恐不逮者，历念余年矣。兹游也，乃因舟中之暇，摅夙昔所知解表见，古今嘉闻懿行可垂世则者，间附己意，形之楮素，累数百条，总若干卷。庶几哉，启昔之寐而为今之觉乎。虽然昔人有言梦中说梦自以为寤矣，匆匆然与人言之不知其尚寐也。余之寤也，毋乃类此。其方梦也，不自知也。梦之真醒也，不自知也。同余梦者，亦不知也。惟先觉者知之。今学士大夫高明俊爽，晖映先后，其于道德阃奥，固有神悟而心解矣。余也幸观泰山之祟高与黄河之萦带，且仰观天子宫阙之宏丽矣。而非求如欧阳子之文章与韩文公之才抱，若苏子所称者以尽余之大观，则又乌能自已也。因名曰《推篷寤语》，以俟当世之先觉君子。

　　时隆庆庚午四月既望云间李豫亨元荐甫

　　原养生之教

　　圣人以天地为法象，明人身之安危。天地之气一岁十二卦，一卦六爻，共七十二爻。半阴半阳，总候三百六十日，阴消阳长，暑往寒来。故十一月复卦，坤下阳生，井泉即温。至于正月三阳，阳气平地，故云内阳而外阴。及乎四月，六阳将尽，阴气下生，则井底寒泉。至于七月，三阴平地，故日外阴而内阳也。天地之气相去八万四千里，日月周天，动经一岁。人于天地，具体而微。心肾之气相去仅八寸四分，元气周流止于百刻，故以子为一阳生，午为一阴生，七十二爻半阴半阳，盈亏消息比之天地之气特倏忽耳。善摄生者，吾之天地阴阳无愆，则荣卫周密而六淫无自入矣。

　　夫人应世之术非必尽废诸事而后谓之摄养也。特消息否泰而行之藏之，量其才能而负之荷之。若才不逮而强思，力不胜而强，沉忧重恚，悲哀憔悴，喜乐过度，汲汲所欲，戚戚所患，谈笑不节，兴寝失时，挽弓引弩，沉醉呕吐，饱食即卧，跳走喘乏，欢呼哭泣，皆为过伤。此古人所戒之节也。况风前月下，竹径花边，俯仰伤怀，杯余疏散，或进退维谷而干禄，或冲烟冒瘅以求荣，呼吸杂邪，停留宠辱，饮食异味，荏苒暴患，尤不可不知戒焉。

　　外获其身如惜干霄之茂树，勿纵一斧之刃伐伤；内获其行如惜渡海之浮囊，勿容一针之锋穿破。妙道之士当知二护之法有味哉，其言之也，君子修身慎行必须常存此意始得。

　　善理家者忘其身，善理国者忘其家，何也?为富不仁则忘其身矣，为天下不顾家则忘其家矣。圣人以肢体为国，以精气为民，治其身而家无不齐，治其家而国无不理。

　　因马念车，因车念盖，趑趄嗫嚅而未决，寤寐惊悸而不安。夫二五之精妙，合而凝两肾中间白膜。膜内一点动气，大如筋头，鼓舞变化，开阖周身，熏蒸三焦，消化水谷，外御六淫，内当万虑，昼夜无停，八面受敌。由是神随物化，气逐神消，荣卫告衰，七窍反常矣。噫，业识茫茫，安有止极，是在人知足知止耳。

　　人之始生，其气日向上升，故齿毁复出，发剃更生，志虑聪明日长。及真精既溢之后，其气日渐下降。初则便溺处毫毛，次则两胁下毫毛，精神已亏于体矣。又次则两颊生髭髯，又次则两颔生髭髯，而精神已亏于首矣。然犹有精血充满，髭髯毫毛尚黑；迨至中年则精血不能充满，而颐颊皓素，霜雪满颠，齿落不生，发落不出矣。君子见其徵，则知其内，验其符，则省其中，而颐体养精，惜气存神，虽若逐亡犹恐不及，况纵欲以戕生损身以促命乎!

　　人之胚胎赖父母精血凝结而成，及至十月胎完，则父母精血一点也用不著，止做得一个胞胎。其中得父母一点神气，日渐长大，其精血恶浊之物，日逐翻出。至十月满足，翻天覆地，应地一声脱胎出世。其父母恶浊之气还不能尽，又去口血，剃胎发，每月变蒸，轮年疹痘。至七八岁又毁齿更生，然后体气渐清，知虑渐长，别立乾坤，自成造化。渐至十五六岁，再为父母矣。岂非天地一团至真之气所成乎!人不自爱惜，沦于夭折，不能延年立命，实为可惜。

　　人之有身乃天地一点真阳之气也。是气也，生于无形无象之先，聚于无极太极之内。父母未生，二五之精妙合而凝，未有此身，即有此气。此气运行周流六虚，形以之而成，心以之而灵，耳目以之而聪明，元神以之而运行，五行以之而化生。散之则混融无间，聚之则凝结成形，圣人知此摄动心、止欲念、聚神光、结正气，天下泰然将正而定矣。

　　天下之群实，心莫若虚，应天下之群动，心莫若静。惟虚不为物之所凝，惟静不为物之所惑。故必窒欲以空其性，惩忿以虚其心。以之修身则无自不得，以之治性则无往不可．寂然太空与道为一。

　　天地之气不升则不降，不出则不入。虚管溉满捻上悬之水固不泄，为无升气而不能降也；空瓶小口顿溉不入，为气不出而不能入也。善养生者能存其神，则气自裕，神之所至，气亦随之而往焉。盈天地间皆气也。气不为天地之所盗，则为吾人之所盗，长生久视之术其要在此。人顾损精以耗其气，何哉。

　　坟素之书以心为身中君主之官，神明出焉，以此养生则寿，没齿不殆。主不明则道闭塞而不通，形乃大伤，以此养生则殃。圣人以身为国，以心为君，以精气为民，抱一守中，心不妄用，故精充气住，战退百邪，丹田有宝，四大轻安，修之不已，内功外行，乃证真仙。

　　长生之道，庄子一段亦自好看。如云：黄帝问广成子治身奈何，而可以长久。广成子日：善哉问。至道之精，窈窈冥冥；至道之极，昏昏默默。无视无听，抱神以静，形将自正，必静必清。无劳尔形，无摇尔精，乃可长生，慎内闭外，多知为败，我守其一，以处其和，故千二百岁而形未尝衰。人果能无劳尔形，无摇尔精，长生之道可以无俟外觅。

　　金来归性初，乃得称还丹，朱子以为忝，同吐露还丹。要诀在此，恰不知无者以奉上，上有神德，居此两孔窍。法金气，亦相胥等语，亦是此意，均照人以形相求之，故交互其辞。金不对木，却以对性，无不对有，却以对上，神以对德，不以道对，金以对气，不以木对，恐人泥性情、金木、上下、神气、道德而求。要之只是铅汞二字，铅不下沉，汞不上飞，只是交结。在吾儒之道，只是惩忿窒欲，铅汞自结也。

　　形以遭全，命以术延，此二语道尽金丹骨髓。以道全者，只是修性工夫；以术延者，只是修命工夫。仙歌云：若还修性不修命，总是神仙第一病；若还修命不修丹，万劫英灵难入圣。如此则修性修命修丹工夫俱不可少，修性之法与二乘坐禅颇同；修命之法只是顷刻结丹之妙；修丹之法则有天元地元人元之分。然总不过是收拾身心，敛藏神气二语耳。道虽分三，理致只一。

　　古诗云：超凡一句绝商量，说破教君笑断肠，一切顺违生死事，莫令厌恋作心王。大抵桑榆之景劳逸不同，劳心者甚于劳力。善为心王者，劳亦如是，逸亦如是，如鱼饮水，冷暖自知。弗以有涯之身，供彼无涯之事。

　　物生于天而养于天，然人为嗜欲所胜，声色之蛊，势利之徇，燠寒之触，情炎于中，形索于外，天始不能司其养矣。圣人作《内经》数万言，或防于未然，或救于已然，无非补天养也。呜呼!知养生之在我，则知圣人之言当鉴。如迷欲不返，则天且不能如之，何况古人之陈言乎。

　　血肉之躯未尝无病，鸟兽亦血肉也，巢居穴处，饱而后已，何以无病。马牛鹰鹞亦鸟兽也，乃亦有病何也?以鸟兽未尝受人羁鞠，而马牛鹰鹞则辔絷在人故耳。夫人劳心劳力，为治人事人之所役使，安得不为诸疾之所侵。觎君子见其始即知其终，善为心王，不为形役，病安从生。

　　饮食有节，脾土不泄；调息寡言，肺金自全；恬然无欲，肾水自足；动静宜敬，心火自定；宠辱不惊，肝木以宁。此得之杨景明先生之传，云养生家日用之不可废者，余谓岂独养生，即跻贤圣亦不过是语矣。

　　身有毛发处俱是精之走漏处，头之有发，精随上越也；眼之有毛，精随之视出也；鼻之有毫，精随气行也；颐颊之有髭须，精随口发也；便溺之有毫毛，精随液动也。盖精发于窍，气亦从之。其不及随窍出者，横溢于旁遂为毛发耳。此最为一身精神之征，皓素枯槁而不之惜，何哉。

　　身中六贼，惟眼最紧，身中提防六贼，亦惟眼为最难。故目中一见可欲，则君心为之奔逸，驰骤不可复制。善提防者就于此处着力，似有根柄。《阴符经》云：机在目。吾儒序克复，首日：非礼勿视。《心经》序：眼、耳、鼻、舌、身、意，亦惟以眼为先。盖三教圣人俱以此为至要。

　　注列子者日：色盛者骄，力盛者奋，是少壮之时也。少壮则血气飘溢，欲虑充起，安可能语道。至于斑白则血气既衰，欲虑柔而体将休矣，故可与语道而行之也。然有循大化而不与化俱者，常不失赤子之心，虽壮而不骄，虽耄而不耗，其于语道无往而不暇矣。今之君子功成名遂，霜雪盈颠，而方且不暇闻道焉，抑又何哉。

　　眼者神之牖，鼻者气之户，尾闻者精之路。人多视则神耗，多息则气虚，频好内则精竭。务须时时闭目以养神，日逐调息以养气，紧闭下元以养精。精充则气裕，气裕则神完，道家谓之三宝，又谓之大药，此非惑于异端之教，实吾儒养生之常理耳。

　　精存于目则其视明，精存于耳则其听聪，精留于口则其言当，精集于心则其虑通，故闭四关则终身无患。又日中欲不出谓之扃，外邪不入谓之闭，中扃外闭何事不节，外闭中扃何事不成。合文子之二语观之，人何可不爱精而远欲耶。

　　孔子日：及其壮也，血气方刚戒之在斗。夫斗者非特斗狠，才有胜心即自伤和。学未明而傲，养未成而骄，志不行则郁而病矣。自暴自弃，言不及义而狂矣。大抵血气盛旺之时难以制抑。凡事当先知心是吾之灵明主人。一切好欲欺侮凌夺肆恣者，是血气所使。倘犯刑名灾害，则是灵明主人自受苦辱也，尝作此想者自然渐成调伏。

　　男子八岁而阳精生，十六岁而阳精泄，八八六十四而阳精竭。女子七岁而癸水生，十四岁而癸水降，七七四十九而癸水竭。余尝验之，男子之寿多阻于六十四岁之外，稍有不谨多生肿胀风痹诸疾，多损寿元，故日人生七十古来稀。女子之寿多阻于四十九岁之外，稍有不谨则多生崩淋中脘诸疾，亦多损寿元。男子能过六十八九，女子能过五十三四，则可跻上寿无难。故知命者于此耗竭之时尤宜加谨，此真人鬼关捩也。

　　人大怒破阴，大喜坠阳，薄气发暗，惊怖为狂，忧悲焦心，疾乃成积。人能除此五者即合于神明。五藏宁，思虑平，耳目聪明，筋骨劲强，疏达而不悖，坚强而不匮。

　　人生类以眠卧为宴息，饮食为颐养，不知睡卧最不可嗜，禅家以为六欲之首，嗜卧则损神气。饮食亦不可过多，饮食最能抑塞，阳气不能上升，将以养生，实以残生也。君子夙兴夜寐，常使清明在躬，淡餐少食，常使肠胃清虚，则神气周流，阴阳得位，此最养生之大要。若肄志{因缛，恣啖浓鲜，殊非调护之宜矣。

　　张南轩《摄生四要》云：少思以养神，少欲以养精，少劳以养力，少言以养气。窃谓此四少人不能久持耳，若久久行之则精气神自充，虽不炼养而炼养在其中。若自少而至无，至于无思、无欲、无劳、无言，此又向上一著，久久不已可证天仙，天何思何欲何劳何言。

　　九华真妃日：眼者身之镜，耳者体之牖，视多则镜昏，听众则牖闭；面者神之庭，发者脑之华，心悲则面焦，脑减则发素；精者体之神，明者身之宝，劳多则精散，营竞则明消。彼其所言，磨镜之石，决牖之术，童面之经，还白之法，益精之道，不过是宝精裕气耳。故日上品上药，神与气精。

　　邢和叔言：吾曹常须爱养精力，精力不稍足则倦，倦所临事皆勉强而无诚意，接宾客言语尚可见，况临大事乎。大抵能慎保始终者，却疾延年，老当益壮，虽有贫富之异，而荣卫冲融，四时若春，比之抱病而富且贵，已为霄壤之隔矣。况能进之不已，则非常人所可知也。

　　《青州录事》参军麻希宪，年九十余致仕。唐太宗问摄生术，对日：臣无他术，惟是少情寡欲节声色薄滋味而已。唐柳公度年八十有强力，人问其术，对日：平生未尝以脾胃熟生物暖冷物，以元气佐喜怒。宋吕许公为相，问服食之法于任恭惠公，公日：不晓养生之术，但中年因读《文选》有悟耳，谓石蕴玉而山辉，水含珠而川媚，许公深以为然。观此三说则养生之道可以悬解，若夫炼服食以冀长生，此则方士之妄谈，高明之士慎弗惑焉。

　　唐同州刺史孟诜致仕归伊阳，年虽晚暮志力如壮，尝谓所亲日：若能保身养性者，常须善言莫离口，良药莫离手。窃谓善言不离口，则德崇而德厚；良药不离手，则病去而身康，固长久之术也。然口有善言，又当身行善事，物疗身病，又当法疗心病，不尤为愈哉。

　　国朝道林蒋先生，偶抱赢疾。岁乙亥病益甚哕血，几不起，先生乃谢医药，借寓道林寺一室。只以一力自随闭目，跌足默坐，澄心常达，昼夜不就枕席。一日忽香津满颊，一片虚白，炯炯见前，冷然有省之间而沉疴已溘然去体矣。先生尝日：某读关洛诸书，见得万物一体，未敢自信。直到三十二三岁，因病去寺中静坐，将怕死与恋老母念头一齐断却，如此半年余，一旦忽觉此心洞然，宇宙浑属一身，呼吸痛痒毫无间隔。

　　宋晁文元公名迥，字明远。天资纯至，年过四十登第始娶。得炼气服形之法，谢事燕居，独处道院，不治他务。戒家人无辄有请，惟二膳有时而进，既毕即撤，若祭享然。其言日：辩不如讷，语不如默，动不如静，忙不如闲。又云：清胜于浊，静胜于动，忘胜于思，默胜于语，性胜于情，五胜习熟乃入道之渐门也。晚年耳中闻声，自言如乐中簧，以为学道灵应之验。享年八十四而卒。

　　宣和中，一兵偶为车轹蹩，不能行。遇一道人传以少药，步履如初。兵大感激，遍游天下，访求其人，少致谢忱。一日复遇于途，哭泣拜谢。道人日：吾施恩于人多矣，谁如子者，授以秘诀，兵遂得道。文中闻之，诣兵问道。兵日：清静是道，简易为上。文中顿若有省。噫，知清静之为道，与简易之为道，何俟他求。

　　王邦叔侍紫阳，为弟子，凡九年。因至罗浮，语及丹诀。紫阳日：自太极既分之后，一点灵光，人人有分，贤不加多，愚不加少。盍去静室中，思我此语，有所觉，即急来。邦叔静思至夜，紫阳诣其室，叩门。邦叔趋而出迎，紫阳笑日：吾一寻汝便见尔，两日寻他不得。遂灭所执之烛而退。邦叔大窘，坐至五更大悟，通体汗流。待旦，以颂呈紫阳：月照长江风浪息，鱼龙遁迹水天平。个中谁唱真仙子，声满虚空万籁清。紫阳问曰：谁唱谁听。邦叔遂答一诗：莫问谁，莫问谁，一声高了一声低，阿谁唱，阿谁听，横竖大干说不尽。先生有意度迷徒，急撞灵台安宝镜；镜明澄静万缘空，百万丝条处处通；斗转星移人睡定，觉来红日正当中。紫阳遂出金丹图传之邦叔，止罗浮，二十年坐化。

　　附胎育

　　男三十而娶，女二十而嫁，古之制也。今人以病男赢女为不及而毕姻，或男女病患新瘥以吉日之迫而结婚。病蛾无能茧之蚕，破蕊无结实之果。少年子女，三关情逸，五神志荡，房中分外，业种成胎，或侏儒不振，或巨首瞠目，虽具人形，实无聪慧。其次学道行淫，执法无戒，咤鬼驱神，产男生女，望望不似，余实见之，每为怜悯。

　　受娠之后，始终无犯，则胎气真纯。忽有灵光入梦，或有瑞气相凭，而生圣贤君子，是以古今史传分明。五祖山诫禅师慕苏老泉，而为东坡学士；武夷丹士投真漆匠之家，而产西山先生；嵩道者受史卫王之供，而出嵩之丞相。凡投胎夺舍之灵，常有神童茂异之士。故胎教之法使孕妇常观良金美玉瑚琏之器，山川名画之祥；又听讲诵经史传集，而使秀气入胎。欲其生而知之是乃仁术也。投胎夺舍之说吾儒所无，胎教之法自不可少。

　　本医药之术

　　形不足者补之以味，精不足者补之以气，二语乃《医门要旨》所谓。补之以味，如甘温补脾，咸寒补肾之类，人皆知之。若补之以气，人多不解。药物有味有气，如气清则入首，气浊则入足，气阳则上升，气阴则下降，气香则窜入腠理，气重则渗入血脉之类是已。虽然医者天下之神术也，必与药品轻重深浅浓淡厚薄冥会默契，然后投之所向，无不如意。若即按方处治未有不误者也。

　　医之用药犹将之用兵，热之攻寒，寒之攻热，此正治也。因寒攻寒，因热攻热，此因治也。子虚者补其母，母虚者益其子，培东耗西，增水抑火，或治标以救急，或治本以湔缓，譬如兵法声东击西，奔左备右，攻其所不守，守其所不攻，冲其虚，避其实，击其惰，远其锐，兵无常势，医无常形。能因敌变化而取胜者谓之神，将能因病变化而取效者谓之神医。

　　医者，意也。其术不尽于药石，故古人有泥丸蓑草可以济人之语。苏耽橘井食叶饮泉即愈，岂专药石也。此在医者有恒能，真心济世，不逐声利之间，则虽祝由可以已病。以我正气，却彼邪气，德行所积，随施随验，固非常理可测。若只专计刀锥之利，己心不正，安能却邪。虽已试之方珍异之药或未必验，此盖有神明助手其间，非可摈之为妄语也。

　　士大夫小小疾患不可轻用艾火针熨，此二法虽古人有之，但士夫有疾不能静养，多接见宾客，酬应世务。心火不宁，嗜欲多炽，不能已病，反致增疾。止须倍加颐养，不以外物萦心，止声色以清耳目，戒淫佚以养性情。苟非深痼之病，未有不已者也。

　　病有五：一日禀受之病，与生均生者是也；二日果报之病，伯牛之癞袁盎之疮是也；三日六淫之病，风寒暑湿燥火，外邪所侵者是也；四日七情之病，喜怒哀乐忧恐思者是也；五日金疮}颤扑，外伤者是也。外伤等证显而易晓，七情者责当在谁?六淫则亦以此而召之耳。果报之病前生今世所作，亦莫非我，若觉之，早释冤解结，庶几全生。其与生俱生之病，抑亦父母之源流，其可尽除，务在以时消息之而已。

　　后汉郭玉谓疗贵人有四难：自用意而不任医，一难也；将身不谨，二难也；骨节安闲不能使药，三难也；好逸恶劳，四难也。余以为此四病贵人果有之。然贵人之遇医亦有四难：远地相召，素不曾试，一难也；稍涉毒味，不敢轻用，二难也，尊高临之，医不能尽意，三难也；专任仆妾烹煮失宜，四难也。以此言之，贵人不可轻易于致病，尤须慎于服药。如夫子所谓某未达，不敢尝焉，然后可。

　　医家乘人之危，古经比之杀人。古经云：不恤缓急，妄索事分，杀人也；不问有无，必欲多得，杀人也；懒惰睡眠，轻视人命，杀人也；辨察不明，用药差误，杀人也；见不即治，俄至增剧，杀人也。有此五失，挟术杀人甚于挺刃。昔陈景仁妻张氏有微疾，医误投血隔之药，遂致不起，既死，魂神荡越。一日因景仁出郊，遂合为一，恍忽如狂，独歌独笑，终其身。观此，临人病患可不慎夫。

　　火食之人未有一生无病者，少壮之人病犹未觉，年高之人病乘其所甚而现，精神不能支而衰，病及之矣，此其积非一日之故也。每见年华既迈，不任其病患之苦，必欲决去以为快。不知病根，有生一病之所现，即一藏之受损，乃汲汲焉求以医药草木之末疗治之。不知脏腑已不如昔，病患白不全祛，况寒凉温热之味，解表下里之药乱攻妄投，真精愈耗。何如养气存神宝精，病以渐除，反有过于服饵之效，知命之士味之。

　　古今名医惟东垣为圣，其处方治病药品极多，譬如韩信用兵多多益善。他如张子和之汗吐下三法多宜于北，近日朱丹溪补阴诸方多宜于南，自有医以来名士不数数也。近医书充栋，多被庸工剽掠前书，妄著论辨；类集诸方，玉石并载。一遇病患，盲不能辨，宜用何药何方，人命至重，非以供庸工之尝试也。嗟乎，三代以还岂独圣学不能复明，即如小道亦未有可观者焉。

　　人生病患乃得于父母禀受之初者，其终当有何疾，亦是定数。家有一仆，其母五旬余患膈咽而终，其仆五旬余亦患膈咽而终，如其母之疾。其母受胎后二十年而有是病，其子经五十年而后有是病，则其母未病之先，而其子之病源已受是气于结胎之时矣，岂非一定之数乎。今人得末疾而汲汲求疗于草木之粗，祈祷之末，其亦不知受病之源者矣。

　　草木滋味原与人身精神本非同类，止是藉其寒温甘苦性气救偏补敝耳，然又视其人物质禀，乃可奏功。假如牛马有病气质顽钝，止取药滓杂煮啖之其病可疗。村夫野氓生平不曾服药，气质粗蠢，苟遇病患，止须庸医稍稍品剂其病亦已。至城市中之人病已难瘥，及贵室宦家气禀既已清淑，药品卒不易应，虽用上医处剂，称量分铢，犹不易冀其全效也。若稍遇沉疴卧榻之病，则岌岌乎殆矣。

　　人之脉气不同，不可一类而推。长人脉长，短人脉短，瘦人脉露，肥人脉深，性褊急者脉弦浮，性明快者脉流利，凶狠者脉劲实，慈祥者脉和缓，不摄之人病轻脉重，有养之士病重脉轻，忠厚之脉往来调畅，诡谲之脉乍浮乍沉，其余素禀暴变之不同，又有不可尽举者，要在指外盈虚消息之耳。

　　蜀人通真子注叔和《脉经》已行于世，而其道未行，遂历湖汉江浙亦未有目之者，及至淮之邵伯镇，旅于僧舍，亦无闻于人，又将转而之他。主僧闻之日：子若不设肆，谁则知之。市有寺屋，吾给子具，请试为之。既而医道大行，家产丰足。一日主僧将化，召其前来密语日：子前生在此铺街凿井，今享此报，更宜积德。言讫而化。

　　神农氏遍尝百草，尽知草木甘苦寒温，立法攻治百病。后世医家相沿为衣食计，承袭差误，杀人之害多于生人之功。余见粗工不识身中升降之理，腠理启闭之度，妄施针药，致失人命，殊为可惜。士君子须知病前自防之戒，兢兢调适，苟罹小患必须颐神养气，静心固精，俟其自复可以万全。若轻用药饵，纵得小效，所伤必多。药无补法，不可轻信。惟有汗吐下三法推陈致新，差为得理，尤须慎而用之。

　　远在千万里之外，可以数测，近在一身之内，不可以理推，何以故?天地之远，中国之外，按历象据图藉可尽知。若一身之中，心肝脾肺肾之五藏，膀胱小肠胆大肠三焦之五腑位置则可知矣。若其中所以运行，所以溉注，以生吾人者今之医流虽度量揣摩万端，终不知也。昔列子称工人偃师所造倡者，歌舞合节，千变万化，惟意所适，皆传会革木胶膝白黑丹青之属。所为内则肝胆心肺脾肾肠胃，外则筋骨支节皮毛齿发无不毕具。试废其心，则口不能言，废其肝则目不能见，废其肾则足不能步。若偃师者非知造化之所为乎。呜呼，惟如是，然后知吾身中之所以运行，而惜乎偃师之不再生也。

　　名医用硝黄冷水治痘疮毒气太过者，不可见其用药，相背而惑之。有一种毒痘证，头面遍身浑如朱砂，始出即成一片，不分个数，闷乱烦躁，大便鲜血日夜无度。又见一种毒痘，出至十二三日，口鼻闭塞，气无出路，耳眼亦然，渐次口鼻清血黯水进然而出。此二者固为死症，如敢以硝黄下之，则或可回生，倘一疑虑则祸不旋踵矣。余有慧女出痘患如前症，顿至不救，至今惜之，因见此论殊有理，笔记以惠来者。

　　万病解毒丹药品具载方书，余尝见藩府所制，药味真正，构藏箧笥中，每遇奇疾莫不应手而瘥。尝谓仕宦遇美药，如猪腰子、三七、血竭、阿魏、花蕊石、蚺、蟾诸品，必谨藏之，伺一用著处，转死回生，一壶千金也。闭门著方书虽非大臣盛业，然知医岂非人子之有事哉。

　　养生主论云：予尝从士大夫游洛间，每闻诸公称一人善治背疮者，叹其不遇，其说神异。忽日有一人同一方士来投予之别墅，托宿数日。云：善治背疮，询之即其人也。问其方唯唯然，自言某师遇仙得传此草，虽六月间，以手探之亦如冰雪。一日至墅外，忽自咄咄而报日，门前幸有此仙草，遂郑重付祝于余。余叹而诺之，日：此即射干也。方士日：某昔货药淮西，适值官司拿医出征，远窜入八百里山场内，遇一老姥，年一二百岁。自谓金亡避兵来此，元完颜氏医姥也。传以此草并寿星散专治恶疮，救人无数。并著其方地扁竹散，射干为末。射千即俗名地扁竹也，原花园中之物，叶如良姜，根如竹鞭，其色初开，如金之状。又：一味，每用小钱抄末三字许，温酒调服。病在上即微吐，在下即微泻。予用济人其功如神。仍用膏药收口。寿星散专治恶疮痛不可当者，掺之不痛，不痛掺之即知痛。大南星一味为末。右一味，如背疮大痛者，遍掺于上即得安卧；不知痛者，掺之至于知痛即可治也。

　　疡医公孙知叔，赋性慈慧，记闻详博，深明百药之性味，创造丹砂、雄黄、矾石、磁石、石胆为五毒之剂。其说盖取丹砂养血而益心，雄黄长肉而补脾，矾石理脂膏而助肺，磁石通骨液而壮肾，石胆治筋而滋肝，外疗疮疡之五证，内应五脏。拘之以黄鍪，熟之以火候，药成敷疡，无不神效。一人须有疽生，一夕决溃，势甚危殆，以前药敷之，应手而瘥。此方今医书未知载否，世亦罕用，予谨识之，以俟深知医理者取焉。

　　医方之用有验于一方，而不验于他方；有效于一用，而不效于再用；有应于一人，而不应于他人；有行于一年而不行于他年，为南北异气，深浅异病，贵贱异位，司天异宜也。善医者明于天地之机，阴阳之变，尊卑之位，脏腑之因，其庶乎，其得之矣。虽然医一也，用于彼则验，用于我则不验，用于前则验，用于后则不验，何故?由人之德行，由人之福量，救人之真诚与不真诚耳。《推逢寤语》终

　　跋《寤语》后

　　昔华胥子既梦寤，而以其言质之天倪生也。天倪生日：若今梦耶，宁向者之非寤乎。华胥子惘然失，疑其为呓语也。此昔人蕉鹿之辨，喻真于至道者，梦与觉两忘之也。予读亭子中条所著《寤语》，该洽古今，罔罗前闻，贯穿百家，遘逢焉足起人意者，信李子寤矣。困假其言以寤世耶，予强夫世之难寤也。被懵于见闻为牛胥之徒者，安知不以李子为呓语耶。虽然启蒙发聩在李子则既寤矣，乃若真于至道而梦觉两忘得之言。诠之外者，世亦安得天倪生而质之。

　　云寿病童估声树跋

　　
