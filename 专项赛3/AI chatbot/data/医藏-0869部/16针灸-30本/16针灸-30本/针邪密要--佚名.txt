　　凡男妇或歌或笑，或哭或吟，或多言，或久默，或朝夕嗔胀，或昼夜妄行，或口眼俱斜，或披头跣足，或裸形露体，或桑见神鬼，如此之类，乃飞虫精灵，妖孽狂鬼，百邪侵害也。欲治之时，先要愉悦：谓病家敬信医人，医人诚心疗治。两相喜悦，邪鬼方除。若主恶砭石，不可以言治，医贪货财，不足以言德。

　　书符：先用朱砂书太乙灵符一道，一道烧灰酒调，病人服，一道贴于病人房内。书符时，念小天罡咒。

　　念咒：先取气一口，次念天罡大神，日月常轮，上朝金阙，下覆昆仑，贪狼巨门，禄存文曲，廉真武曲，破军辅弼，大周天界，细入微尘，玄黄正气，速赴我身，所有凶神恶煞，速赴我魁之下，母动母作，急急如律令。

　　定神：谓医与病人，各正自已之神。神不定勿刺，神已定可施。

　　正色：谓持针之际，目无邪视，心无外想，手如握虎，势若擒龙。

　　祷神：谓临针之时，闭目存想一会针法，心思神农黄帝，孙韦真人，俨然在前，密言从吾针后，病不许复。乃掐穴咒曰：大哉乾元，威统神天，金针到处，万病如拈，吾奉太上老君，急急如律令。

　　咒针：谓下手入针时，呵气一口于穴上，默存心火烧过，用力徐徐插入，乃咒曰：布气玄真，万病不侵，经络接积，龙降虎升，阴阳妙道，插入神针，针天须要开，针地定教裂，针山须使崩，针海还应竭，针人疾即安，针鬼悉馘灭。吾奉太上老君，急急如律令摄。

　　又咒曰：手提金鞭倒骑牛，唱得黄河水倒流，一口吸尽川江水，运动人身血脉流，南斗六星，北斗七星。太上老君，急急如律令。
