《产后十八论》

　　序

　　余素不知医，且不信医。每见世之庸医，偏执浅见，任意妄治，悖理误人者，指不胜屈。故自谓：嗜欲饮食稍为慎节，便可寡病。持此意几三十年。岁丁酉，子媳孕，余望孙甚切，而媳素弱多疾，临产愈甚，举家惶惶，莫知所为。延医十数，聚论纷然，无济干事，真呼吸死生也。适妹丈施君以《产后十八论》见与云：得之世医，为效甚奇。余心疑之。既而无计可施，乃按症投药，一服而子母保安，其应如响。余犹谓适然。尔后，值家人妇三、四辈，皆产后危症，按论而治，不爽毫厘。真若以手之去物，而余始稍信焉。尚不敢播之于人，族党亲友间，以此方治之者，无不神验。历年以来，百投百效，交口相传，溢于四方，然后知治之自有真焉。药当通神诚哉言矣！于是有公世之志，而愿不知医者，勿吾向日之所疑疑之焉。松原市中医院推拿按摩科赵东奇

　　雍正己酉三月朔溪觉河图道先氏漫书

　　产后十八论神奇验方

　　红花（二两）官桂（一两五钱，如妇人年三十以外加五钱）熟地（一两）当归（一两）雄黑豆（一两）莪术（一两，面煨）赤芍（一两）蒲黄（二两，炒）干姜（一两，三十岁外加五钱）

　　上药九味，如法炮制，共为细末，盛瓷瓶内，临用时每服三钱。凡患产后诸症，细查《十八论》中，必其所患与所论相符，乃照所论引子，用水二钟，煎七分，将前药三钱冲入，搅匀，空心温服即效。其服数不拘多少，总以病好为度，大约重者不过四、五服，轻者二、三服而已。

　　第一论

　　孕妇有患热病六、七日，小腹疼痛欲死，指甲青色而口中出沫者，皆因脏腑热极，以致子死腹中，不能顺下耳。若服此药即产，用滑石、榆皮各一钱，水二钟，煎汤七分，加陈酒三分，和药三钱，热服之。

　　第二论

　　凡难产者，因子在母腹十个月，或有余血凝结为块，名曰儿枕。生时儿枕先破，败血流入衣胞中，所以难产。急服此药逼去败血，自然易生。用炒黄燕子粪、滑石、榆皮各一钱，煎汤，照前入酒和药服。

　　第三论

　　胎衣不下，败血流入衣中所致，照前引服。

　　第四论

　　产后三、五日起坐不得，眼见黑花，及昏迷不识人者，因败血流入五脏，奔注于肝。若误认为暗风治之，必死，惟此药能救。用陈酒一盅，将生铁烧红，浸俟冷取出，再烧红浸之，如是三次。用榆根皮炭、元胡索各一钱，共此酒煎汤七分，入童便三分，和服药。

　　第五论

　　产后口干心闷，多烦渴者，乃血气未定，便吃腥酸热物，以致余血结聚于心，故有此症。用当归一钱，煎汤，亦入童便三分，和药服。

　　第六论

　　产后寒热往来，头疼腰背痛者，皆产时偶受风邪，入于肠内，败血不尽，上连心肺，下至肝肾，故有此症，照前引服。

　　第七论

　　产后发热，或遍身寒冷，皆因散血攻注于四肢，停滞日久，不能还原，仍结脓血，甚至四肢俱肿。若作水肿必误。盖水肿则喘，小便涩滞；气肿则四肢寒热，须细心辨明。先服此药，逐去散血，次服通宝立效。用官桂、红花各一钱，煎汤，入陈酒三分，和药服。

　　第八论

　　产后言语颠狂，眼见鬼神，乃散血攻心所致。急服此药，用当归一钱、酒半盅，煎服，入童便三分，和药服。

　　第九论

　　产后失音不语，是七孔九窍多被败血冲闭所致。用元胡索、粽皮各一钱，煎汤，入陈酒三分，和药服。

　　第十论

　　产后腹痛兼泻痢，或腹胀虚满者，皆因月中误吃生冷热物，而余血结聚，日久渐甚，腹胀疼痛，米壳不消，或脓血不止，水气入肠冷痛，或败血入小肠变赤白带。须先服此药，逐去败血，然后调治泻痢。用葛根一钱，煎汤，入童便、陈酒，和药服。

　　第十一论

　　产后百节疼痛，乃败血入于关节之中聚结，虚胀不能还原故耳。用陈酒半盅，牛膝一钱，煎汤，入童便三分，和药服。

　　第十二论

　　产后血崩如鸡肝色，昏闷发热者，因败血未定，误吃腥酸等物所致。用樟柳根、杏胶各一钱，煎汤，入陈酒三分，和药服。

　　第十三论

　　产后昏迷惊恐，气逆咳嗽，四肢寒热，口干心闷，或背膊酸肿，腹中时痛，皆因血未还原，早吃热物、面食，致有此症，日久甚至月经不通，黄赤带下，而小便或滑或胀。急服此药，用引同前。

　　第十四论

　　产后胸隔气满，呕逆，因败血未净，故心如有恶物，兼之肺气不清，不可作伤食治。宜服此药，用引同前。

　　第十五论

　　产后小便赤色，大便涩滞，或产户胀肿，乃败血流入小肠，闭却水道所致。切勿认作淋涩，当服此散，用引同前。

　　第十六论

　　产后舌干鼻衄，绕项生点，因败血流入五脏，可用当归一钱，陈酒半盅，煎汤，入童便三分，和药服。

　　第十七论

　　产后腰痛眼涩，或浑身拘挛，牙关紧闭，或两脚弓状如中风者，因百日内过行房事所致。用虾蟆、麻子各一钱，煎汤，入陈酒三分，和药服。

　　第十八论

　　产后脏腑不安，言语不得，咽喉作蝉声，乃月中吃热物或停宿食，而败血攻注，喘息间有，上下往来，与牙关相紧，故有此症。用乳香一钱，煎汤，入陈酒三分，和药服。

　　
